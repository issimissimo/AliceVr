<html>

<body>
    <div id="guidePanel">
        <p>
            Partenza da <b>Piancavallo</b>. Direzione <b>Colle</b>, prima deviazione a destra, inizio sterrato.
            Una carrareccia dal fondo compatto lunga circa due chilometri, ci accompagna alle gallerie fortificate del
            Morissolo, una delle tante <a href="https://it.wikipedia.org/wiki/Frontiera_Nord"
                target="_blank">infrastrutture militari fatte costruire dal generale Luigi Cadorna durante gli
                anni della Prima Guerra Mondiale</a> come ultima linea di resistenza nell’ipotesi di uno sfondamento
            nemico.
            Questo sistema di fortificazione, comprendente strade, mulattiere, casermette, camminamenti, trincee,
            casematte e ricoveri, fortunatamente non servì mai all’uso prefissato. E con l’andare del tempo, da
            strumento militare si è trasformato in sentiero di pace, in un ambiente montano fra i più suggestivi, con
            punti panoramici unici, che spaziano dai laghi prealpini fra Piemonte e Lombardia, parte della catena
            alpina, il delta del Toce e le cime che costellano <b>l’area wilderness più grande d’Italia: quella del
            Parco
                Nazionale della Val Grande.</b>
            Le gallerie fortificate sono un balcone naturale sul lago Maggiore, la valle Cannobina e il confinante
            Canton Ticino.
        </p>
        </br>
        <p>
            Poco sopra le gallerie del Morissolo prende avvio il sentiero per <b>Colle, punto di partenza di un giro
                davvero affascinante.</b>
            L’inizio del sentiero è abbastanza ampio, pianeggiante e permette un facile passaggio alla nostra mountain bike. Una
            volta entrati nell’ombreggiata faggeta, il sentiero si restringe e presenta alcuni passaggi abbastanza
            tecnici: chi non si sente sicuro scende dalla bici e procede a piedi, privilegiando la sicurezza.
        </p>
        </br>
        <p>
            Da Colle, si seguono le indicazioni per il <b>Monte Spalavera,</b> lungo una bella mulattiera, dapprima ombreggiata
            e poi sempre più aperta e panoramica, con bianche betulle a farle da contorno. Attenzione a non farvi troppo
            distrarre troppo da ciò che i vostri occhi seguono affascinati in tutte le direzioni.
        </p>
        </br>
        <p>
            Ben presto la mulattiera lascia il posto a un sentiero, sorretto da muri a secco ancora ben conservati, che
            ci accompagnerà sino alla cima del Monte Spalavera. Qui un po’ di attenzione va prestata perché il fondo non
            sempre rimane compatto e omogeneo: acqua, gelo e continui passaggi lo erodono spesso in diversi punti… come
            naturalmente accade lungo pendii montagnosi come questo. Sta poi all’uomo garantirne nel tempo e nelle
            stagioni il ripristino e la cura. E non sempre ciò accade con tempestività. Da qui l’invito alla prudenza.
        </p>
        </br>
        <p>
            Il sentiero prosegue con un’ultima asperità finale che ci costringe al classico “portage” per una decina di
            metri. La fatica è comunque ampiamente ripagata dal panorama mozzafiato che troviamo in cima al Monte
            Spalavera e alla sua immancabile croce. Un cartello panoramico ci aiuta a orientarci sull’intera area
            circostante.
        </p>
        </br>
        <p>
            Qui si ha tutto il tempo di rifiatare, di rifocillarsi e di osservare le tracce dei vari camminamenti che si
            sviluppano lungo l’intera cima, con i cespugli di rododendri a fare da sentinella. Dopo di che si inizia la
            discesa dal versante opposto, che richiede una buona padronanza nella guida della mtb. Per chi non si sente
            sicuro, si tratta di un portage di un quarto d’ora.
            La discesa è tutta all’interno di una fresca (soprattutto in estate) e lussureggiante faggeta.
        </p>
        </br>
        <p>
            La discesa sbuca dal bosco in un’ampia radura che è una sorta di crocevia. Si posegue sulla sinistra verso
            Pian Puzzo, altro snodo che ci porterà, lungo una comoda carrareccia, verso Passo Folungo e poi, lungo la
            mulattiera militare, al rifugio Vadà, ai piedi del Monte Zeda.
        </p>
        </br>
        <p>
            Giunti a Passo Folungo si ha la possibilità di salire al Rifugio Vadà lungo la mulattiera militare con ampi
            tornanti che ne facilitano l’ascesa. Giunti al Vadà, si lascia la bici e si prosegue a piedi per l’ambita
            meta del Monte Zeda, 2157 m sul livello del mare e con una vista incantevole su un’ampia parte dell’arco
            alpino.
            Ritornati a Passo Folongo si prende la via del ritorno attraverso la carrareccia che ci porterà ad altri
            punti panoramici sul lago Maggiore e la vicina Lombardia, fra cui quello di Pian d’Arla, da dove, poco
            distante parte <b>la “zipline del lago Maggiore”: oltre un chilometro sospesi nel vuoto, lungo un cavo
            d’acciaio in tutta sicurezza, a volo di rondine o di rapace</b>, sino alla Batua dell’Alpe Segletta, resa famosa
            dal passaggio del Giro d’Italia di ciclismo. Ma per il momento accontentiamoci della nostra amata mtb,
            prendiamo nota e proseguiamo verso il nostro approdo finale di Piancavallo, decisamente appagati e
            soddisfatti di questa bella gita ciclo-escursionistica in alta quota.


        </p>



    </div>
</body>

</html>