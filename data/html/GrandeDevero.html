<html>

<body>
    <div id="guidePanel">
        <p>
            L’Alpe Devero si trova in Valle Antigorio, nell’Alta Ossola, al confine con il Canton Vallese della vicina Svizzera, ed è uno degli angoli più suggestivi delle Alpi Lepontine: qui traffico e smog sono banditi; qui madre natura ha ancora il sopravvento
            sull’attività spesso insensata dell’uomo. Con l’Alpe Veglia, il Devero rappresenta un’oasi naturale, tutelata dalle ferree norme del Parco Naturale Veglia-Devero, istituito trent’anni or sono. Lasciata l’auto negli appositi parcheggi prima
            del primo nucleo abitato, si oltrepassa la sbarra e, attraverso un lastricato in leggera salita, si accede all’alpe, passando fra antiche baite oggi diventate dei lussuosi chalet. L’ingresso coincide con il punto di affluenza dei rii Buscagna,
            della Rossa e Lanca: sono loro a dare vita al torrente Devero di cui l’alpe prende il nome.
        </p>
        </br>
        <p>
            Da qui non si può tralasciare una visita all’antico nucleo storico che si trova sulla sinistra e che arriva sino agli impianti di risalta per lo sci alpino, impianti che conducono sino alla cima del Monte Cazzola, da cui si gode un ampio panorama sia
            a valle che a monte con sua maestà il Cervandone a quota 3210m.
        </p>
        </br>
        <p>
            La nostra cicloescursione odierna è assai lunga e impegnativa, per cui dobbiamo affrettarci a riprendere la via che attraversa la conca del Devero per portarci a quella più alta di Crampiolo.
        </p>
        </br>
        <p>
            A Crampiolo si accede dopo un breve tratto di salita fra splendidi abeti e il suo fiabesco lago delle Streghe. L’alpe è più minuto rispetto al primo, ma non per questo meno affascinante e ospitale. Qui si ha la possibilità di assaggiare uno dei tanti
            prodotti tipici della Valle Antigorio: dal famoso “bettelmatt” alle prelibate crostate alle fragole e mirtilli del sottobosco. Meglio approfittarne perché da qui in poi la natura avrà il sopravvento e l’impegno fisico si farà sentire.
        </p>
        </br>
        <p>
            Uno sterrato sempre abbastanza ampio e regolare (dopo che alpigiani e addetti ai lavori hanno provveduto alla sua manutenzione per appianare ogni anno i segni lasciati dall’inverno e dal maltempo) ci porta a guadagnare presto quota sino ad arrivare alla
            Dighetta: una sorta di sbarramento di Codelago, meglio conosciuto come lago di Devero. Il lago viene costeggiato lungo continui sali e scendi, inframmezzati da diversi rivoli d’acqua che ne alimentano il bacino. Qua e là i resti di antiche
            baite, ancor oggi rifugio di persone e animali. Il sentiero scorre sulla riva orografica sinistra del lago, mentre sulla destra svetta maestoso il Pizzo Crampiolo.
        </p>
        </br>
        <p>
            Una impegnativa salita ci allontana dal lago offrendo una vista davvero unica: un motivo in più per fermarci a riprendere fiato e a immortalare ciò che gli occhi ammirano stupiti. Alla salita fa seguito un piacevole falsopiano che porta alla valle delle
            marmotte, ai piedi dell’Arbora e degli alpeggi che rappresenteranno il nostro giro di boa.
        </p>
        </br>
        <p>
            Un altro tratto impegnativo in salita costeggia e sovrasta il laghetto naturale di Pianboglio, sino a giungere sul ponticello in legno sul rio Alpe Forno Inferiore: a sinistra con poche pedalate si arriva all’omonimo alpeggio, il più alto della valle
            a quota 2220 m, mentre a destra si prosegue verso l’Alpe Satta. ATTENZIONE: considerati certi passaggi in cui è richiesta un’ottima capacità tecnica di conduzione della mtb, per chi ha poca dimestichezza è consigliabile il ritorno dalla stessa
            strada dell’andata… soprattutto per chi è dotato di mtb a pedalata assistita, visto il suo peso e i portage che vi sono lungo il percorso.
        </p>
        </br>
        <p>
            In questo versante la mulattiera lascia il posto a un single track davvero piacevole fra piccoli laghi alpini, mucche al pascolo e uno strano fenomeno carsico di acqua e roccia degno di citazione.
        </p>
        </br>
        <p>
            La pedalata distensiva dura qualche minuto, sino al cambio di versante nei pressi del baitone dell’Alpe Satta. Qui il tragitto si fa alquanto difficoltoso: molto meglio scendere di sella e accompagnare la bici lungo l’impervio passaggio a ridosso del
            rio Satta e anche oltre. Attenzione a non farsi distrarre troppo dallo spettacolo naturale circostante, a partire dal lago di Devero che sta in fondo alla valle: il sentiero scorre su un versante molto ripido e ricco d’insidie.
        </p>
        </br>
        <p>
            Il sentiero ostico termina fra cespugli di rododendri e di mirtilli, per poi discendere verso l’Alpe della Valle, da cui ci aspetta una breve, ma impervia risalita (con tanto di portage per almeno cinque minuti), sino a ridiscendere agli Alpi Corbernas,
            Sangiatto e quindi a Crampiolo e Devero, dove ha termine la nostra cicloescursione del Grande Est del Devero.
        </p>



    </div>
</body>

</html>