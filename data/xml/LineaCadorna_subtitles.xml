<subtitles>
    <subtitle>
        <time>00:00:01:00</time>
        <text>Una carrareccia, dal fondo compatto lunga circa due chilometri, ci accompagna alle gallerie fortificate del Morissolo, una delle tante infrastrutture militari fatte costruire dal generale Luigi Cadorna, durante gli anni della Prima Guerra Mondiale, come ultima linea di resistenza nell’ipotesi di uno sfondamento nemico. Questo sistema di fortificazione, comprendente strade, mulattiere, casermette, camminamenti, trincee, casematte e ricoveri, fortunatamente non servì mai all’uso prefissato.
            E con l’andare del tempo, da strumento militare, si e' trasformato in sentiero di pace in un ambiente montano fra i più suggestivi, con punti panoramici unici, che spaziano dai laghi prealpini fra Piemonte e Lombardia, parte della catena alpina, il delta del Toce, e le cime che costellano l’area wilderness più grande d’Italia; quella del Parco Nazionale della Val Grande.
        </text>
    </subtitle>
    <subtitle>
        <time>00:00:54:00</time>
        <text>Poco sopra le gallerie del Morissolo prende avvio il sentiero per Colle, punto di partenza di un giro davvero affascinante.
            L’inizio del sentiero e' abbastanza ampio, pianeggiante, e permette un facile passaggio alla nostra mountain bike.
        </text>
    </subtitle>
    <subtitle>
        <time>00:01:11:00</time>
        <text>Una volta entrati nell’ombreggiata faggeta, il sentiero si restringe e presenta alcuni passaggi abbastanza tecnici. Chi non si sente sicuro scende dalla bici e procede a piedi privilegiando la sicurezza.</text>
    </subtitle>
    <subtitle>
        <time>00:01:29:00</time>
        <text>Da Colle, si seguono le indicazioni per il Monte Spalavera, lungo una bella mulattiera dapprima ombreggiata e poi sempre più aperta e panoramica, con bianche betulle a farle da contorno. Attenzione a non farvi troppo distrarre da ciò che i vostri occhi seguono affascinati, in tutte le direzioni.
            Ben presto la mulattiera lascia il posto a un sentiero, sorretto da muri a secco ancora ben conservati, che ci accompagnerà sino alla cima del Monte Spalavera.  Qui un po’ di attenzione va prestata, perché il fondo non sempre rimane compatto e omogeneo. Acqua, gelo, e continui passaggi lo erodono spesso in diversi punti, come naturalmente accade lungo pendii montagnosi come questo. Sta poi all’uomo garantirne nel tempo e nelle stagioni il ripristino e la cura, e non sempre ciò accade con tempestività. Da qui l’invito alla prudenza.
        </text>
    </subtitle>
    
    <subtitle>
        <time>00:02:21:00</time>
        <text>Il sentiero prosegue con un’ultima asperità finale, che ci costringe a portare la bici a mano per una decina di metri. La fatica e' comunque ampiamente ripagata dal panorama mozzafiato, che troviamo in cima al Monte Spalavera e alla sua immancabile croce. Un cartello panoramico ci aiuta a orientarci sull’intera area circostante.</text>
    </subtitle>
    <subtitle>
        <time>00:02:42:00</time>
        <text>Dopo di che, si inizia la discesa dal versante opposto, che richiede una buona padronanza nella guida della mountain bike. Per chi non si sente sicuro, si tratta di portare la bici a mano per un quarto d’ora.</text>
    </subtitle>
    <subtitle>
        <time>00:02:57:00</time>
        <text>La discesa e' tutta all’interno di una faggeta, lussureggiante e fresca, soprattutto in estate.</text>
    </subtitle>
    <subtitle>
        <time>00:03:05:00</time>
        <text>La discesa sbuca dal bosco in un’ampia radura, che e' una sorta di crocevia. Si prosegue sulla sinistra verso Pian Puzzo, altro snodo che ci porterà lungo una comoda carrareccia verso Passo Folungo e poi, lungo la mulattiera militare, al rifugio Vadà ai piedi del Monte Zeda.</text>
    </subtitle>
    <subtitle>
        <time>00:03:39:00</time>
        <text>Giunti a Passo Folungo, si ha la possibilità di salire al Rifugio Vadà lungo la mulattiera militare, con ampi tornanti che ne facilitano l’ascesa.</text>
    </subtitle>
    <subtitle>
        <time>00:03:55:00</time>
        <text>Ritornati a Passo Folungo si prende la via del ritorno attraverso la carrareccia, che ci porterà ad altri punti panoramici sul lago Maggiore, e la vicina Lombardia, fra cui quello di Pian d’Arla da dove poco distante parte la “zipline del lago Maggiore”. Oltre un chilometro sospesi nel vuoto, lungo un cavo d’acciaio in tutta sicurezza, a volo di rondine o di rapace, sino alla Batùa dell’Alpe Segletta, resa famosa dal passaggio del Giro d’Italia di ciclismo.</text>
    </subtitle>
    <subtitle>
        <time>00:04:27:00</time>
        <text>Ma per il momento accontentiamoci della nostra amata mountain bike, prendiamo nota e proseguiamo verso il nostro approdo finale di Piancavallo, decisamente appagati e soddisfatti di questa bella gita ciclo escursionistica in alta quota.</text>
    </subtitle>
</subtitles>